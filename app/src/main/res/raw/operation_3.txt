استان یزد به رهبری آیت ا... شهید صدوقی و روحانیت آگاه و متعهد از پیشقراولان و سومین استان قیام کننده بر علیه رژیم دیکتاتور و وابسته پهلوی بود و با قیام مردم آگاه و متعهد و شجاع یزد در دهم فروردین 1357 و تقدیم 4 شهید در آن روز و 22 شهید در طول انقلاب اسلامی، همواره در صف مقدم دفاع از اسلام ناب محمدی (ص) و پیروی محض از معمار کبیر انقلاب اسلامی، حضرت امام خمینی (ره) قرار داشته است تا آنجا که رهبر فرزانه انقلاب اسلامی حضرت آیت ا... العظمی امام خامنه ای در خاطرات خود از دیدار خود از یزد در دوران انقلاب اسلامی می فرمایند:
«در اواخر سال 57 بود، بنده از تبعید بر می گشتم، از طریق یزد. آمدم به مسجد حظیره [روضه محمدیه یزد] وقتی رفتم، دیدم اینجا مثل اینکه جزو محیط اختناق کشور ایران نیست. توی مسجد حظیره اعلامیه هایی زده بودند. همه خیلی آزاد می آمدند و می خواندند. در این اعلامیه ها مضامین فوق العاده تحریک آمیزی وجود داشت. آنکه یادم مانده، مثلاً فرض بفرمایید مقایسه ای شده بود میان بهای تانک ها و هواپیماها و وسایل نظامی که دستگاه با پول ملت می خرید و علیه ملت به کار می برد. به جای ساختن مدارس و بیمارستان ها و دیگر امور خیریه که می توانست در خدمت ملت باشد، همین را اعلامیه کرده و پشت شیشه مسجد زده بودند و مردم می آمدند و می خواندند و به یکدیگر می گفتند و یا طریقه ساخت کوکتل مولوتف یا نارنجک دستی را آنجا زده بودند. مردم خیلی راحت می رفتند و می خواندند و می آمدند و پاسبان ها و پلیس جرأت نمی کردند که بروند توی مسجد و بگردند و اعلامیه ها را بکنند»
رهبر فرزانه انقلاب در فراز دیگری از خاطرات خود از آیت ا... شهید صدوقی و رهبری شجاعانه می فرمایند: «در طول یکی دو سال قبل از پیروزی انقلاب مرحوم آیت ا... صدوقی محوری بودند برای بیشتر فعالیت ها، نه فقط در یزد، بلکه سراسر کشور و این به خاطر این بود که آیت ا... صدوقی شخصیت روحانی محترم و معتبری بودند که نظرات ایشان، تشخیص های ایشان و پیشنهادهای ایشان در امور شهرستان های دیگر هم اثر داشت. غالباً مورد مشاوره قرار می گرفتند و حتی در تهران هم طبق نظر ایشان عمل می شد و نیز رأی ها و نظرات این بزرگوار برای علمای شهرستان ها راهگشا و راهنمای خوبی بود. از جمله خصوصیات آیت ا... صدوقی که ایشان را در حرکات انقلابی به صورت فرد مؤثری در می آورد، شجاعت آن مرد بود... لذا از شجاعت ایشان، مردم یزد هم شجاعت پیدا کرده بودند و روحانیونی که دور و بر ایشان بودند، شجاعت پیدا کرده بودند... بعد از انقلاب، غالباً در جبهه های جنگ و در جاهای پرخطر شرکت و حرکت می کردند...»
و چنین بود که مردم یزد به رهبری آیت ا... صدوقی با شجاعتی مثال زدنی و اطاعت پذیری محض از رهبری انقلاب اسلامی، همواره در تمام صحنه های انقلاب و پس از پیروزی انقلاب اسلامی حضوری چشمگیر داشتند.
با پیروزی انقلاب اسلامی در صحنه دفاع از انقلاب اسلامی، گوش به فرمان امام و مقتدای خود عمل کردند و جوانان این دیار با عضویت در تشکل سپاه پاسداران انقلاب اسلامی و جهاد سازندگی این سنگر سازان بی سنگر، دمی نیاسودند و به مبارزه با اشرار و ضد انقلاب در اقصی نقاط کشور پرداختند.
بهار و تابستان 1358 جوانان انقلابی و پاسداران انقلاب اسلامی همواره در آماده باش در جهت دفاع از کیان اسلامی بودند. با اعزام تعدادی از برادران پاسدار به فرماندهی سردار شهید محمد منتظر قائم به شهرستان پاوه، بوکان، سقز و تشکیل سپاه بوکان به فرماندهی ایشان، به دفع ضد انقلاب از خطه کردستان پرداختند. همچنین با اعزام تعدادی از برادران پاسدار به جنوب شرق (سیستان و بلوچستان) و تقدیم شهیدانی همانند سردار شهید رمضان احمدی (شهادت 06/09/58 در مسئولیت فرمانده سپاه نیک شهر) و ... به پاسداری از دستاوردهای انقلاب اسلامی پرداختند. این روند اعزام نیرو به اقصی نقاط کشور ادامه داشت که از جمله می توان به عزیمت نیروها به قصر شیرین به فرماندهی سردار شهید مهندس ابراهیم ابراهیمی ترک و استقرار در نوار مرزی ایران به منظور تأمین پاسگاه تپه رش و تنگه هوان و حفاظت از خطوط مرزی کشور اسلامیمان اشاره کرد و در همین مأموریت سردار شهید ابراهیمی ترک در درگیری با نیروهای بعثی عراق به شهادت رسید و سردار سرتیپ جواد محمدی پناه در منطقه تنگه هوان مجروح و به افتخار جانبازی نائل شد.
چندین مرحله استقرار نیروهای یزدی در ایستگاه صدا و سیمای قصر شیرین، تحت فرماندهی سردار محمدی پناه و سردار اکبر فتوحی (فرمانده فعلی سپاه الغدیر یزد) جزو مأموریت هایی بود که پاسداران یزدی به اجرا درآورند.
