وصيت نامه شهيد سيدرسول اشرف :

بسم الله الرحمن الرحيم
بار خدايا ، من گناهكار تر از آنم كه معصيت تو را كرده و نكوهيده تر از كسيكه به درگاه تو عذر آورد و تو عذرش را پذيرفته اي نمي باشم . بار خدايا ، در اينجا به سوي تو توبه و بازگشت مي كنم . توبة كسيكه از گناهش پشيمان است و از اعمال زشتي كه بر او گرد آمده شرمسار است . پس اي خداي من توبة مرا بپذير و گناهان مرا بيامرز . خدايا مگر نمی خواهي به اين فيض عظيم برسم ؟ من كه خيلي از تو درخواست مرگ سرخ در راهت را مي كنم . خدايا ، تو خود مي داني كه عمريست كه در نمازهايم مي خوانم « اللهم ارزقنا توفيق الشهاده في سبيلك» خدايا تو خود مي داني كه عمريست درنمازم مي خوانم » اللهم اجعلني من انصاره و اعوانه » بار خدايا ، لياقت و توفيقي عنايت فرما كه از جملة سربازان و ياوران تو باشم . بارخدايا ، لياقت جنگيدن في سبيل الله و توفيق شهادت را نصيبم فرما . خدايا ، من كه نتوانستم در زمان حياتم خدمتي به اسلام بكنم اميدوارم با كشته شدنم خونم جوششي در رگهاي ملت هاي اسلامي و جهان اسلام به وجود آورد . خدايا ، من تنها راه نجات از آتش جهنم را نوشيدن شهد شهادت مي دانم . پدر و مادرم اميدوارم كه مرا ببخشيد از اينكه نافرماني شما را زياد كردم و از شهيد شدن من ناراحت نباشيد زيرا همگي رفتني هستيم و بايد از اين دنياي فاني هجرت كنيم . « انا لله و انا اليه راجعون »  كل من عليها فان » پس چه بهتر كه مرگمان با شهادت در راه خدا باشد و پروندة حياتمان با مرگ سرخ در راه الله بسته شود و اين افتخاری بس بزرگ است براي شما كه چنين فرزندي را توانستيد تربيت كنيد ، خدا به شما اجر دهد . از اينكه فرزندتان شهيد شده گريان نباشيد . البته گريه بر شهيد شركت در حماسة اوست ، گرية عجز و ناتواني نكنيد . وقتي خواستيد بگرييد بر مظلوميت حسين و يارانش اشك بريزيد . اگر شهيد شدم دوست دارم بدن خونينم را بدون غسل و كفن دفن كنيد تا در روز قيامت سندي بر جنايات كافران و مظلوميت اسلام و مسلمين باشد . برادرم به جاي گريان كردن ديده ات ، سلاح برگير و مقاوم و استوار با عزمي جزم و اراده اي آهنين چنان بر دشمنان اسلام بتاز كه قدرت تدبر و انديشه را از آنان سلب كني و تقوا را پيشة خود كن كه تنها راه سعادت و تقوا و سپس جهاد در شهادت در  راه الله مي باشد . و شما اي خواهرانم ، زينب وار زندگي كنيد از شهادت برادرتان ناراحت نباشيد و چون بانوي بزرگ اسلام حضرت زينب (س) صبر را پيشه خود سازيد و با پرورش دادن سربازاني پاك و مخلص در دامن خويش اسلام را ياري كنيد . و شما اي ملت ايران ! همچنان كه تا كنون ملت اسلام را ياري كرده ايد به ياري خود ادامه دهيد امام عزيز را تنها نگذاريد به خدا قسم بزرگترين نعمت را خدا بر ملت ايران ارزاني داشته و چنين رهبري قاطع را در عصر و زمان ما قرار داده و شكر چنين نعمتي ياري كردن اوست و پاسخ دادن به نداي ( هل من ناصر ينصرني ) اين رهبر است . در راهپيمايي ها و اجتماعاتي كه موجب تداوم خط امام و انقلاب است شركت فعالانه داشته باشيد . هميشه گوش به فرمان امام عزيز باشيد و از روحانيت مبارز پشتيباني كنيد و از آنها جدا نشويد كه هدف دشمنان اسلام است . وحدت كلمه را حفظ كنيد و همه به ريسمان الهي چنگ بزنيد ( واعتصموا بحبل لله جميعاً و لا تفرقوا ) به اميد پيروزي هر چه زودتر لشكريان اسلام بركفر به سركردگي آمريكاي جهانخوار و به اميد ظهور حضرت بقيه الله الاعظم و به اميد قبولی شهادتم در پيشگاه خداوند تبارك و تعالي .

خدايا خدايا تا انقلاب مهدی خمينی را نگه دار
از عمر ما بکاه و به عمر او بيفزا
انشاءالله تعالی.
