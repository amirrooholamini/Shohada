با آغاز جنگ تحمیلی و حضور نیروهای بسیجی و پاسدار در عرصه های مختلف دفاع مقدس از اقصی نقاط میهن اسلامی، فرماندهان نظامی را بر آن داشت تا جهت نظم بخشیدن به انسجام نیرویی برای دفاع از میهن اسلامی در برابر رژیم بعثی عراق، اقدام به سازماندهی یگان های رزمی مختص نیروهای اعزامی بسیج و سپاه به جبهه های نور علیه ظلمت بنمایند. لذا در ابتدا تیپ های رزمی به صورت محدود شکل گیری پیدا کرد و هر چه زمان می گذشت، به فراخور مأموریت های واگذاری و گستردگی عرصه جغرافیایی جبهه های دفاع مقدس، یگان های رزمی مذکور نیز گسترش پیدا کرد. نیروهای یزدی از ابتدای جنگ تحمیلی تا 4 مهرماه 1362 که مصادف با عید سعید غدیر بود و تیپ 18 الغدیر رسماً از طریق فرمانده وقت سپاه اعلام موجودیت کرد، در قالب یگان های دیگر سپاه سازماندهی شده و به رزم خود ادامه می دادند. هر چند این سازماندهی در درون یگان های دیگر سپاه بود و استان یزد به صورت مستقل یگان رزم نداشت، ولی این نیروها در هر تعداد از گردان ها که سازماندهی می شدند تحت فرماندهی، فرماندهان یزدی ادامه فعالیت می دادند.