- اعزام های سراسری از آذرماه 1364 آغاز شد و قبل از آن برنامه ریزی اعزام توسط سپاه استان و براساس نیازمندی جبهه ها صورت می گرفت (به جز اعزام طرح لبیک یا خمینی که به عنوان تجربه اولیه قلمداد می شد).
- اعزام نیرو به مناطق بحرانی تقریباً از اوائل سال 1358 وجود داشت که در قالب گروه ها و دسته جات کوچک صورت می گرفت.
- به دنبال شروع جنگ تحمیلی رژیم بعثی عراق علیه ایران اسلامی، اعزام نیرو از کلیه اقشار استان در اکثر روزها ادامه داشت و نزدیک های عملیات ها تعداد اعزامیان به اوج می رسید که از جمله می توان به اعزام 747 نفر از هفتم فروردین تا پایان اردیبهشت سال 1361 (همزمان با عملیات بیت المقدس) اشاره کرد. این تعداد رزمنده علاوه بر نیروهایی بود که در یگان های مختلف مشغول انجام وظیفه بودند و یا در منطقه سوسنگرد- خط نیسان- پدافند می کردند و هنگام عملیات مذکور از آنها نیز استفاده شد.
- همچنین به علت نیاز فوری جبهه به نیرو، اعزام استانی طی دو مرحله در تاریخ های چهارم و هفتم خرداد 1367 با شرکت تعداد قابل توجهی از رزمندگان دارای سابقه جبهه انجام شد که نیروهای اعزامی مورخ 04/03/1367 به وسیله چند فروند هواپیمای ترابری نیروی هوایی، به مناطق عملیاتی انتقال یافتند. این افراد در عملیات بیت المقدس 7 نیز شرکت داشته اند.
- حضور چشمگیر رزمندگان یزدی، پس از پذیرش قطعنامه 598 از سوی ایران و هجوم مجدد نیروهای بعثی به کشورمان، به منظور بیرون راندن متجاوزین و حفاظت از مرزهای میهن اسلامی قابل تقدیر است.
- مرکز اعزام نیرو در یزد، بسیج خیابان مهدی بوده و در سایر شهرستان های استان کلیه اعزام ها از سپاه شهرستان صورت می گرفته است. در یزد نیروهای اعزامی پس از حرکت از مقر بسیج در خیابان مهدی و طی نمودن آن خیابان، در مسجد حظیره حضور یافته و سپس به سپاه استان و یا پادگان شهید بهشتی عزیمت می کردند و از آنجا پس از کنترل و سازماندهی با اتوبوس به مناطق عملیاتی عزیمت می کردند.
- در اعزام های سراسری نیروهای اعزامی از شهرستان ها نیز در مرکز استان حضور یافته و پس از تجمع در مدرسه علمیه مصلی صفدرخان و یا ورزشگاه شهید پاکنژاد با بدرقه باشکوه امت شهیدپرور استان راهی جبهه ها می شدند. البته در اعزام سپاهیان حضرت محمد (ص)، نیروهای اعزامی پس از عزیمت از یزد، در ورزشگاه آزادی تهران حضور یافته و سپس به همراه رزمندگان سایر استان ها راهی مناطق عملیاتی شدند.
