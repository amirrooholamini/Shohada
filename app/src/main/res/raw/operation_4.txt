رونده فعالیت و پاسداری آگاهانه از انقلاب اسلامی از مرز و بوم این سرزمین ادامه یافت تا کابوس وحشتناک جنگ تحمیلی در تاریخ 31 شهریور 1359 توسط رژیم بعثی عراق بر این سرزمین مهدوی (عج) سایه انداخت و مردم متدین و شجاع این خطه همچون دیگر مردم ایران اسلامی به دفاع از کیان این سرزمین پرداختند و فوج فوج به سوی جبهه های دفاع مقدس اعزام شدند و تورقی بر مأموریت های الهی مردم زده شد و عملاً لبیک گوی «هل من ناصر حسینی» گردیدند و این مصیبت بزرگ را تبدیل به فرصتی جهت پیروز شدن در امتحان الهی کردند.
با پخش خبر حمله همه جانبه دشمن بعثی به ایران اسلامی، اولین گروه رزمندگان اسلام از یزد به جبهه های غرب (سرپل ذهاب و قصر شیرین) اعزام و به نبرد با دشمنان بعثی پرداختند که شهید احمد عبادی اولین شهید دفاع مقدس از یزد هست که در این منطقه به شهادت رسید. ادامه این روند از اعزام نیروهای یزدی، اعزام یک گروه 23 نفره از پاسداران یزدی در آبان ماه 1359 به جبهه های آبادان، به فرماندهی شهید سید ضیاء گلدانساز بود که در سحرگاهان 19/09/1359 در نبردی نابرابر با اشغالگران بعثی برادران پاسدار گلدانساز، محمد کوهی، احمد دهقان، حسینی، سیفی و مختاری به شهادت رسیدند که جنازه آنها بعد از شش ماه و هفده روز به یزد منتقل گردید و در گلزار شهدا آرام گرفت.
دی ماه 1359، گروهی از پاسداران یزد به جبهه سوسنگرد اعزام گردیدند تا به یاری مردم شهر محاصره شده هویزه و دانشجویان پیرو خط امام بشتابند که شهید محمد حسن بکایی به لقاء الهی واصل گردید.
حضور نیروهای بسیجی و پاسدار یزد در عرصه دفاع مقدس را پس از شکل گیری یگان های رزمی سپاه را باید به دو مقطع تقسیم کرد و به صورت مجزا به آن پرداخت:
الف: سازمان دهی نیروهای یزدی در قالب یگان های رزمی قبل از تشکیل تیپ هجده الغدیر
ب: تشکیل یگان رزم مستقل یزد با عنوان تیپ 18 الغدیر
