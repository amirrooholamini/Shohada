بسم الله الرحمن الرحيم
وصيتنامه شهيد محمود پاگردكار
ان الله اشتري من المومنون انفسهم و اموالهم بان لهم الجنه   (سوره 9- آيه 111)
بنام آفريدگار يكتا و بي همتا و به نام آن واحدلاشريك ياور مستضعفان و محرومان و ومظلومان تاريخ و در هم كوبنده ظالمان و رسواگر قاسطين و مارقين و ناكشين .
و بياد آن پدر بشر امروزي و هابيل اولين شهيد راه خدا و موسي در هم كوبنده ستمگران و ويران گر كاخ فرعون و ابراهيم بت شكن و معروف و بياد حضرت رسول اكرم (ص) پيامبر راستين اسلام و مكمل اديان الهي و حسين (ع) شيدالشهداء تاريخ و الگوي جهاد و ايثار بياد حضرت حجه بن الحسن العسكري (عج) فرزند حضرت زهرا (س) آن شير زن تاريخ اسلام و با درود و سلام آن پيشواي مسلمين جهان سخن را آغاز مي كنم .
سخنم را به اين امت شهيد داده و به اين پدران ابراهيم صفت مي گويم چون ميدانم كه اين امت بيدار هر چه از جوانانشان فدا شوند باز استوار تر و مصمم تر از پيش در اين راه مقدس و خونين خويش براي بارور شدن انقلاب خود جانفشاني ني كنند .
اي امت قرآن مصمم باشيد ساليان دراز مبارزه در پيش است و تاظلم در جهان است مظلوم بايد خون بدهد، پي مبادا غم از دست دادن عزيزانتان خللي درعزم و اراده تان بوجود بياورد مبادا سست شويد كه به فساد كشيده مي شويد . امام امت را فراموش نكنيد و فقط از شما مي خواهم كه او را بشناسيد كه اگر او را شناختيد براه او و هدف و ايمان خواهيد آورد .
و مي بينيد كه اوست نايب مهدي و حضرت مهدي (ع) فرزند علي (ع) است .
امام خميني كسي است كه زمينه ساز فرج ظهور امام زمان (عج) است و اوست كه اكنون در حال نبرد با دنياي ابر نكبتان مي باشد تا قدرت اسلام را به آنها بفهماند ، قرآن واقعي را به آنها نشان دهد . پس پشتيبان او باشيد كه شما جند الله هستيد و شما سربازان آقا امام زمان و ياوران قرآن و انصار ابي عبدالله هستيد .
سخني با تو اي مادرم از تو مي خواهم كه بعد از شهادتم به هيچ وجه ناراحت نشوي حتي قطره اي اشك نريزيد كه با ريختن اشكتان و با ناراحتي شما ضد انقلاب و دشمنان اسلام را خوشحال خواهيد كرد ولي من ميدانم كه اشك نخواهيد ريخت چون روزي كه مي خواستم اعزام شوم گفتيد برو به اميد خدا ، شما با اين كلمه زيبا و لبخند خوشحال كننده خود برگه سرخ شهادتم را امضاء كرديد و چشم دشمنان اسلام را كور و اميدشان را قطع نموديد . و شما اي پدر و تمامي كسانيكه مومن به راه من هستيد امام را فراموش نكنيد و گوش به فرمان او باشيد كه نائب امام عصر است . پدرم بعد از من به جاي اينكه بگوييد كمرم شكست قامت راست كن و اسلحه بر گير و چنان به ميدان بيا كه گويي لرزه بر دل دشمن افتاده است . برادرم ما به وعده خود وفا كرديم بعد ما شما برادران بايد راه ما را كه راه الله است بپيمائيد و چون ما سربازان اينده مهدي موعود باشيد .
و اما خواهرم ، شما بايد صبري زينب وار داشته باشيد و چون زينب (س) آن شير زن كربلا در غم از دست دادن برادرتان مقاوم باشيد و چون زينب پيامم را طي ساليان دراز به گوش رهروان راه الله برسانيد تا انشا الله در محضر زهراي اطهر رو سفيد باشيد . اميدوارم كه در راهتان پيروز باشيد در پايان از زحماتي كه شما خانواده محترم براي من در اين مدت ساليان حياتم كشيده و من نتوانستم جبران نمايم تشكر مي كنم و اميدوارم مرا عفو كنيد از خداوند متعال صبري عظيم و اجري جزيل مي طلبم . خدايا خودت روح الله را اين مظهر پاكي و شهامت را نشانه اسلام راستين ، فرزند پاك محمد ، اميد مستضعفان جهان ، بنيانگزار جمهوري اسلامي ايران ، باني استقلال ، نايب مهدي (ع) ، علي گونه زمان ، همرزم رزمندگان ، مرد دين و سياست ، اي خدايي كه در همه چيز توانايي او را نگهدار .
"آمين يا رب العالمين "
السلام علي الشهدا و الصالحين

محمود پاگردكار
فرمانده گروهان محمد رسول الله
خدايا خدايا تا انقلاب مهدي خميني را نگهدار
